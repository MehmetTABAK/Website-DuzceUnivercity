<h1>KURULUŞ</h1>
<br />
<p>
    Düzce Üniversitesi’nin temelleri, 1976 yılında İstanbul Teknik Üniversitesi 
        Sakarya Mühendislik Fakültesi’ne bağlı olarak Düzce Meslek Yüksekokulu’nun 
        açılışına kadar dayanmaktadır.
</p>
<p>
    1992 yılında Bolu Abant İzzet Baysal Üniversitesi’nin kurulması ile farklı bir 
        boyuta dönüşen Düzce Üniversitesi’nin üniversiteleşme süreci; Düzce Meslek 
        Yüksekokulu’nun dışında Orman Fakültesi, Teknik Eğitim Fakültesi, Tıp Fakültesi,  
        Sağlık Yüksekokulu, Akçakoca Turizm İşletmeciliği ve Otelcilik Yüksekokulu ile 
        Akçakoca Meslek Yüksekokulu’nun bu üniversiteye bağlı olarak açılmasıyla birlikte 
        daha da hızlanmıştır. Sonrasında 17 Mart 2006 tarih ve 26111 sayılı Resmi Gazete'de 
        yayınlanan 5467 sayılı yasa ile Abant İzzet Baysal Üniversitesi’nden ayrılarak 
        kuruluşu gerçekleştirilen Düzce Üniversitesi, değer üretme felsefesi ile 
        eğitim-öğretim faaliyetlerine başlamıştır.
</p>
<p>
    İlk kurulduğu yıllarda 3 fakültesi ve 5700 öğrencisi olan Düzce Üniversitesi; 
        bugün 30 bini aşkın öğrencisi, 12 Fakültesi, 4 Enstitüsü, 2 Yüksekokulu, 
        10 Meslek Yüksekokulu, 30’dan fazla araştırma merkezi, Teknopark’ı, Araştırma 
        ve Uygulama Hastanesi ile saygın ve tercih edilen bir yükseköğretim kurumu olarak dikkat çekmektedir.
</p>
<p>
    Kurulduğu 17 Mart 2006 tarihinden günümüze değer üretme felsefesi ışığında; bilimsel araştırmaları, 
        katma değerli çalışmaları, bölgesel kalkınmaya katkıları ile bir fidandan bir çınara dönüşen 
        Düzce Üniversitesi, girişimci, yenilikçi ve şeffaf yönetim kültürü ile faaliyetlerini başarıyla 
        sürdürmektedir.
</p>
<p>
    Toplum için bilim anlayışını ilke edinen Düzce Üniversitesi, modern eğitim programları, teknolojik imkânları,
        nitelikli ve donanımlı akademik kadrosuyla yeni değerler üretmeye azimle devam etmektedir.
</p>